# Automatikus tételbizonyítás az S5n modális logikában!

Napjainkban egyre nagyobb az igény az emberi kapcsolattartásra, az emberek egyre távolabb kerülnek egymástól akár a felgyorsult
világ, akár a járványhelyzet hatására. Ezáltal felértékelődik a távolsági kapcsolattartás szerepe. Ennek érdekében jó lehetőség, ha
olyan programokat hozunk létre, amelyek segítségével az emberek egymástól távol is értékes időt tudnak együtt tölteni, szórakoztatni
egymást és önmagukat, akár online, akár offline módon. A társasjátékok pedig egyértelműen időtálló elemei a szórakoztató
együttlétnek családi és baráti körökben egyaránt.

A társasjátékok jelentős részét a kooperatív játékok alkotják, amelyek során a játékosoknak együtt kell működniük a közös győzelem
érdekében. Emellett vannak dedukciós játékok, ahol valamilyen információhiányos környezetben kell a játékosoknak helyt állniuk.
Ezek metszetét alkotják a kooperatív és dedukciós játékok, amelyekkel számos lehetőség van különböző mesterséges intelligenciához
kapcsolódó algoritmusok tesztelésére.

A nyári szakmai ösztöndíj keretein belül tervezett kutatásaim során szeretném megvizsgálni a kooperatív játékok információhiányos
környezetben való működését. Ennek kapcsán szeretnék további ismeretekre szert tenni a mesterséges intelligencia és a játékelmélet
területén. A nyári ösztöndíj keretében megismerkednék az episztemikus modalitással, amely jó eszköznek tűnik multi-ágens
környezetben az egyes ágensek ismereteinek kezelésére. Ezt követően a ősz során megvizsgálnám, hogy a gazdasági folyamatok és a
játékelmélet egyes részei mennyire kapcsolhatók egymáshoz, és a nyári ösztöndíj során elsajátítottak hogyan biztosíthatnak ehhez egy
keretet. Terveim közt szerepel egy ehhez a témához kapcsolódó TDK dolgozat megírása is a közeljövőben.

Balázs Patrícia

Debreceni Egyetem Informatikai Kar, Gazdaságinformatikus MSc

Debrecen, 2021.08.30.
